# Url
https://www.koninklijkhuis.nl/onderwerpen/vlaggen-en-vlaginstructie/vlaginstructie

 Vlaginstructie
==========

Voor het uitsteken van de Nederlandse vlag vanaf gebouwen van de Rijksoverheid geldt een algemene vlaginstructie die door de minister-president wordt uitgevaardigd. 

De minister van Binnenlandse Zaken en Koninkrijksrelaties verzoekt provincies, gemeenten en andere overheden zich bij deze vlaginstructie aan te sluiten. De instructie maakt een onderscheid tussen 'uitgebreid vlaggen' (vanaf alle Rijksgebouwen) en 'beperkt vlaggen' (alleen vanaf de hoofdgebouwen).

Voor particulieren, instellingen en bedrijven bestaat er geen vlaginstructie, maar hen wordt verzocht de vlaginstructie voor Rijksgebouwen te volgen.

Vaste dagen waarop wordt gevlagd
----------

Het uitsteken van de vlag gebeurt in principe op onderstaande dagen. Valt een onderstaande datum op zondag of een algemeen erkende christelijke feestdag? Alleen dan geldt de datum tussen haakjes.

|          Datum          |                                 Dag                                  |Beperkt vlaggen / Uitgebreid vlaggen|
|-------------------------|----------------------------------------------------------------------|------------------------------------|
| 31 januari (1 februari) |                    Verjaardag van Prinses Beatrix                    |          Beperkt vlaggen           |
|   27 april (26 april)   |          Koningsdag: verjaardag van Koning Willem-Alexander          |         Uitgebreid vlaggen         |
|          4 mei          |Nationale Dodenherdenking, halfstok vanaf 18.00 uur tot zonsondergang.|         Uitgebreid vlaggen         |
|          5 mei          |                       Nationale Bevrijdingsdag                       |         Uitgebreid vlaggen         |
|     17 mei (18 mei)     |                    Verjaardag van Koningin Máxima                    |          Beperkt vlaggen           |
|Laatste zaterdag in juni |                             Veteranendag                             |         Uitgebreid vlaggen         |
|15 augustus (16 augustus)|                  Formeel einde Tweede Wereldoorlog                   |         Uitgebreid vlaggen         |
| 3e dinsdag in september |                   Prinsjesdag (alleen in Den Haag)                   |         Uitgebreid vlaggen         |
| 7 december (8 december) |                 Verjaardag van de Prinses van Oranje                 |          Beperkt vlaggen           |
|15 december (16 december)|                            Koninkrijksdag                            |          Beperkt vlaggen           |

Vlag uit bij bijzondere gebeurtenissen
----------

Bij bijzondere gebeurtenissen in het Koninklijk Huis, zoals geboorte, huwelijk en overlijden, kan een bijzondere vlaginstructie worden afgekondigd. Tijdens officiële inkomende (staats)bezoeken van staatshoofden wordt alleen gevlagd in de plaatsen die worden bezocht.

De minister-president kan ook een speciale vlaginstructie uitgeven bij bijzondere gelegenheden. Bijvoorbeeld om slachtoffers te herdenken van een (inter)nationale ramp.

Op Koningsdag en de verjaardagen van de Prinses van Oranje, Koningin Máxima en Prinses Beatrix wordt de vlag uitgestoken met oranje wimpel. Bij alle andere gelegenheden hangt de vlag zonder oranje wimpel uit.